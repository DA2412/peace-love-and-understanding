# против войны

## LA DELUSIONE DELLA GUERRA
Non vi è alcun fatto della natura umana distruttivo tanto quanto la guerra. Essa è la prima causa di distruzione del patrimonio comune dell'umanità, che divora non soltanto la vita umana ma anche le informazioni, la proprietà e l'obiettività. Impone grandi cambiamenti e allo stesso tempo impedisce di considerarli con il dovuto distacco.  Offusca ogni capacità di previsione dell'avvenire che si sta maturando. Anche la scienza perde la sua imparzialità. Chi non combatte, o comunque non è divenuto un ingranaggio della gigantesca macchina di guerra, si sente smarrito e inibito. Una vera e propria miseria spirituale (oltre che economica) è piombata su di noi.
La delusione è il sentimento che accomuna tutti. La delusione per non aver ancora trovato uno strumento alternativo alla guerra per la risoluzione dei contrasti d'interesse tra i popoli. Ma seppure la guerra fosse inevitabile, seppure non vi fosse alternativa alla violenza poiché intrinseca alla natura umana, l'aspettativa tuttavia resta. E resta perché ci si attendeva che pure la guerra progredisse come è progredita la civiltà umana. Che questa potesse permeare la guerra. Il raggiungimento di una indicibile, ma tuttavia sperata, "guerra incivilita". Una guerra, insomma, come una contesa che potesse stabilire la superiorità di una delle parti evitando possibilmente gravi sofferenze estranee a tale scopo. Una guerra che concedesse l'immunità ai feriti che dovrebbero ritirarsi dalla lotta. Una guerra che garantisca precauzioni e protezioni per la popolazione civile, per i bambini, soprattutto, destinati a divenire una volta cresciuti gli amici e i collaboratori di quelli dell'altro campo. Una guerra siffatta avrebbe provocato orrori e patimenti ma non avrebbe interrotto lo sviluppo di relazioni etiche tra gli individui, i popoli e gli Stati.
Ma tali auspici sono vani: oggi la guerra è ancora più sanguinosa e rovinosa del passato a causa del perfezionamento tecnico delle armi di offesa e difesa. Come nel passato, la guerra disconosce il diritto della popolazione pacifica, viola il diritto di proprietà. La guerra si abbatte con una rabbia cieca su tutto e tutti con lo scopo di proibire qualunque avvenire, primo fra tutti quello di una pace tra gli uomini combattenti. La cecità è tale da spezzare qualsiasi legame di comunità tra i popoli in lotta, sostituendoli con un tale  rancore da rendere impossibile una loro ricostruzione.

## IL TABU' NUCLEARE
L'uso delle armi nucleari non è un tabù, non lo è più e forse non lo è mai stato. La restrizione sull'uso delle armi nucleari è un divieto che si è adottato dopo la seconda guerra mondiale come ragione di sopravvivenza. Nessun detentore di armi nucleari sarebbe sopravvissuto a una guerra nucleare. Questa era la ragione della deterrenza nucleare. Non vi è, e non vi è mai stato, nessun "orrore sacro" in grado di istituire un vero e proprio tabù sull'uso delle armi nucleari. E' sempre e solo stata una scelta di convenienza.
Oggi purtroppo la tecnologia non fa che allentare ulteriormente la tensione di questo divieto. La flessibilità dei nuovi armamenti nucleari in termini di potenza li rende tali da essere malauguratamente considerati adeguati all'impiego in forma strategicamente limitata. La dottrina della Limited Nuclear War. Ma per quanto tempo potrebbe essere controllata la natura limitata di una simile guerra prima di sfociare in un conflitto termonucleare generalizzato? Per quanto tempo potrebbe essere controllata la flessibilità degli armamenti impiegati? Sarebbe già troppo tardi.  
L'assunto "le armi atomiche non saranno mai usate" è del tutto errato. Ma ancora più erroneo è il convincimento che tale assunto sia inscalfibile, insuperabile, sia insomma un vero e proprio dogma. La minaccia dell'uso di armi nucleari oggi è fondata, non è propaganda. Al contrario, la visione dogmatica dell'impossibilità di usare armi nucleari è propaganda. Propaganda di guerra. Essa appartiene ad una strategica operazione di rimozione della paura delle armi nucleari dalla coscienza delle classi dirigenti e delle popolazioni al fine di considerare gli stati nucleari come mere potenze militari convenzionali. Questa operazione di ridimensionamento del potere deterrente degli stati nucleari ha un solo scopo: la guerra.
Il solo modo per impedire l'uso di armi nucleari è garantire che la sovranità degli stati non dipenda dal loro possesso. Questo loro potere deterrente ha spinto gli Stati a dotarsene al fine di tutelare la loro sovranità. Sembra incredibile che per un simile scopo nel mondo si sia giunti a questo. L'ONU ha fallito. Oggi il rischio è che cadendo il "tabù nucleare" si assuma come garanzia di sovranità non più il possesso di armamenti nucleari ma il loro uso.
La guerra nucleare sarebbe la prima ed unica guerra priva di prospettiva di miglioramento dell'umanità. Siamo pronti a combatterla?
